---
title: Zvací e-mail
---

Návrh zvacího e-mailu
=====================

Hezký den,

rád bych Vám představil software **Teambox**, který je na FIT v provozu a k dispozici celé akademické obci. Můžete ho využít pro své školní projekty (nejen softwarové) či projekty Vašich studentů – zejména v předmětech, ve kterých se řeší týmové semestrální práce.



Co Teambox umí a k čemu slouží?
-------------------------------

Teambox je moderní webová aplikace určená **pro podporu spolupráce a komunikace** (tzv. _groupware_) v malých až středně velkých týmech, zvláště vhodná pro agilní styl práce.

Nabízí jednoduché a **přívětivé uživatelské rozhraní** inspirované sociálními sítěmi. Poskytuje podporu pro konverzaci mezi členy, **rychlé sdílení nápadů, informací** a souborů, plánování a přidělování **úkolů**, měření stráveného času a sledování změn. Umožňuje **propojení s Google Docs** pro snadné sdílení dokumentů.

Do diskuzí na Teamboxu lze přispívat i přes e-mail, takže konzervativnější uživatelé nemusí nutně měnit své návyky.



Vždyť nám stačí e-mail, k čemu Teambox?
---------------------------------------

Teambox podporuje e-mailovou komunikaci. Rozesílá upozornění a přijímá odpovědi, které vkládá do příslušné konverzace. Uživatel si tedy může vybrat, jak s týmem bude komunikovat. Při zakládání konverzací přináší výhody v podobě **snadné správy příjemců a oddělení** jednotlivých **témat**. Diskuze je (na rozdíl od e-mailu) vždy kontinuální, celistvá a je možné z ní přímo vytvořit úkol.

Teambox pomáhá tomu, aby se na nikoho nezapomnělo a aby nikdo nebyl naopak spamován diskuzí, která se ho netýká. A nejen to!



Kde je vhodný a kde není?
-------------------------

Teambox nenahrazuje specializované nástroje pro správu softwarových projektů, jakým je např. Redmine či jeho klon ChiliProject.

* **Redmine/ChiliProject** je primárně zaměřený na vývojáře a **softwarové projekty**, komunikaci s uživateli – _bug tracking_, správu dokumentace, správa kódu…
* **Teambox** je vhodný pro **obecné projekty** a tvůrčí komunikaci uvnitř týmu – plánování, rozdělování úkolů, výměnu zkušeností, diskuzi nad problémy, _brainstorming…_

Každý nástroj je zaměřený na jiný styl práce a v některých případech se mohou doplňovat. 



Kdy a jak ho začít používat?
----------------------------

**Klidně hned!** Teambox běží na adrese https://teambox.fit.cvut.cz a má do něj přístup kdokoli z FIT. Přihlásíte svým loginem a fakultním heslem. Po přihlášení budete přidáni do tzv. „organizace“ jménem „Free land“, zde si můžete vytvořit libovolné projekty. Další **účastníky pozvete** jednoduše **zadáním jejich** školního **loginu** (nebo e-mailu pro externisty).

Budete-li chtít vytvářet více organizačně souvisejících projektů (např. katedry, výzkumné skupiny, předmětu), napište mi o vytvoření samostatné „organizace“.

Více informací naleznete na https://teambox.fit.cvut.cz/about/. Připravil jsem pro Vás také ukázkový projekt, který vás provede prvními kroky – zadejte https://teambox.fit.cvut.cz/projects/teambox/, přidejte se do projektu, a poté přejděte na [první konverzaci](https://teambox.fit.cvut.cz/projects/teambox/conversations/63).

